<!DOCTYPE html>
<html>
    <body>
	<h1>Mabanda ya Kuku</h1> 
    <h2>Utangulizi</h2> 
                <p>Ujenzi wa mabanda ya kufugia kuku ni shughuli muhimu ambayo inaweza kuwa ghali.  
                Kwa hiyo ni vema kuzingatia masuala kadha wa kadha kwani mabanda ndio masingi 
                 wa ufugaji wa kuku. Mahala sahihi pa ujenzi wa banda/mabanda ni pale ambapo  
                hapatuamishi maji kwa urahisi, palipo tambarare na ni karibu na chanzo cha 
                 maji ya kunywa. Pia ni sharti pawe na mzunguko mzuri wa hewa ila pasiwe na  
                upepo mkali. Vinginevyo, vizuia upepo mfano miti mirefu vitahitajika.  
                Kutokana na harufu kali zitokanazo na kinyesi cha kuku kwenye mabanda, 
                 yafaa mabanda yawe uendako mkondo wa upepo, mbali na makazi au nyumba ya kuishi. 
                Iwapo kuna zaidi ya banda moja, basi mabanda yawe umbali wa mita 10-15, 
                 kupunguza uwezekano wa kusambaza magonjwa. Mabanda ya kukuzia vifaranga  
                yapaswa kuwa umbali wa mita 30 au Zaidi, kutoka yalipo mabanda mengine,  
                wakati huo huo yakiwa na vyanzo vya chakula na maji vinavyojitegemea. </p>

                <h2>Mahitaji ya kimazingira</h2> 
                <p>Katika nyanda za joto, changamoto kubwa ni kuhakikisha kuwa mabanda ya kuku  
                yana joto na unyevu wa hewa wa wastani. Katika maeneo ya nyanda za juu, aghalab ni  
                vema kudhibiti hali ya baridi na upepo. Unyevunyevu ukiwa wa kiwango cha chini  
                (mfano katika maeneo kame) husababisha vumbi wakati kiasi kikubwa cha unyevunyevu, 
                 vikiambatana na joto la juu husababisha msongo na huweza kusababisha vifo. 
                Mabanda ya kuku yafaa pia kudhibiti wezi pamoja na wanyama waharibifu wanaoweza  
                kuwashambulia kuku mfano vicheche, vipanga, mapaka, mapanya na ndege wengine  
                wanaoweza kusambaza magonjwa </p>

                <h2>Mwanga</h2> 
                <p>Mabanda ni sharti yawe na mwanga wa kutosha na uwezekano wa kuwa na mwanga  
                stahiki pale unapohitajika. Kwa kuku wa nyama, mwanga unahitajika kwa masaa 24,  
                wakati kwa kuku wanaotaga, masaa 14 ya mwanga kwa siku yatatosha kabisa.  </p>

                <h2>Mambo Muhimu katika Ujenzi wa mabanda</h2> 
                <p>Katika nyanda za joto ambako ubaridi utahitajika muda mwingi, ukuta wa  
                chini ni muhimu kwa ajili ya kuzuia jua, ambako juu yake patakuwa wazi 
                 (kwa kuta zote nne) ili kuruhusu mzunguko wa hewa. Pazia la jafafa  
                lahitajika kuwepo ili litumike kuwakinga kuku dhidi ya upepo mkali au jua.  
                Upana wa banda usizidi mita 9 ili kuruhusu mzunguko sahihi wa hewa.</p>

                <h3>Vipengele Muhimu:</h3> 
                <ul>
                <li>Sakafu – sakafu ya saruji na mchanga inapendekezwa itumike kwa sababu  
                ni rahisi kusafisha, inadumu muda mrefu na pia inadhibiti mapanya  
                (inazuia mapanya kutengeneza mashimo yao). Hata hivyo, changarawe au  
                udongo ulioshindiliwa vema vyaweza kutumika katika kutengeza sakafu</li>
                <li>Paa – Paa laweza kuezekwa kwa makuti au mabati. Paa lililoezekwa kwa mabati 
                 ni nzuri zaidi kwani ni rahisi kutunza na kusafisha, kuliko paa la makuti.  
                Pia paa la mabati linadumu muda mrefu. Hata hivyo, paa la makuti linafaa  
                katika uwanda wa joto kwani hupunguza joto kwa kiwango kikubwa. </li>
                </ul>


	<h4>Toleo eshd-01-2023</h4>
		
    </body>
    </html>
